## Storia

Con la diffusione dei primi computer in ambito non solo accademico, negli anni ’50 e ’60 si è subito colta la necessità di superare metodi di produzione “artigianale” del software: il cliente e il programmatore non coincidevano e anche il dominio della applicazione non era più esclusivamente quello matematico. Di conseguenza, sono nati diversi problemi di comunicazione.  
Negli anni ’70, si è iniziato dunque a pensare a metodi, processi e strumenti che potessero **migliorare e garantire** la **qualità del software**. Per definire e validare questi metodi, processi e strumenti viene usato il tipico approccio ingegneristico.

## Approccio ingegneristico

1. **Target**: l'obiettivo da raggiungere.
2. **Metric**: metrica definita a priori correlata al raggiungimento del target.
3. **Method, Process, Tool**: si definisce un metodo, processo o strumento che si ritiene possa avvicinare all’obiettivo.
4. **Measurements**: Si conducono esperimenti controllati per confrontare le metriche e valutare l'efficacia delle tecniche scelte. Si determina se i risultati sono significativi e se hanno contribuito al raggiungimento dell'obiettivo. In base all'analisi, si possono avere i seguenti risultati:
    - **risultati soddisfacenti** (_miglioramento della metrica_) - si accettano come buoni i metodi e processi proposti; 
    - **risultati insoddisfacenti** (_peggioramento della metrica_) - ci sono dei peggioramenti o dei forti effetti collaterali, di conseguenza bisogna capire dove sia il problema: si possono cambiare target o metrica ma solitamente è necessario cambiare i processi e metodi usati.

Ma **che cosa si intende per target**? Gli obiettivi da raggiungere possono essere di due tipi: la risoluzione dei **problemi nello sviluppo del software** e l’assicurazione di una qualche **qualità che il software dovrà avere**. È dunque necessario porsi le seguenti domande:

- Quali problemi ci sono?
- Quali qualità deve avere il software?

### Problemi principali

Uno dei problemi principali che si presentano durante lo sviluppo software è quello della **comunicazione** dovuto alla necessità di far lavorare insieme **diverse persone**; si potrebbe dire che l'obiettivo principale dell'ingegneria del software è quello di risolvere i problemi di comunicazione: 

- tra uno **sviluppatore** e il **cliente** - sono esperti di domini diversi ed è difficile comprendersi: spesso il cliente non è una singola persona ma un gruppo avente necessità e problemi diversi (come ad esempio il dirigente, l’impiegato e la segretaria che usano lo stesso software). È possibile anche che chi richiede il software non sia l’utilizzatore finale;
- tra uno **sviluppatore** e altri **sviluppatori** - gli sviluppatori del progetto non hanno sempre lo stesso stile di lavoro e hanno specializzazioni differenti, non è nemmeno detto che siano di formazione prettamente informatica (ad esempio gli sviluppatori della parte grafica di un videogame).

Un’altra fonte di problemi sono le **dimensioni** del software, che possono raggiungere valori molto elevati in termini di milioni di righe di codice e migliaia di _“anni uomo”_ di lavoro. Lo sviluppo software non è più piccolo e domestico, e questo crea chiaramente problemi di manutenzione e gestione della codebase.

Il software inoltre deve essere **malleabile**, ovvero facilmente modificabile nel tempo: il moltiplicarsi di versioni, evoluzioni e variazioni di target può creare non poche difficoltà.

La misurazione in _“anni uomo”_ è sempre fatta a posteriori, non dev'essere fatta a priori per stabilire la durata del lavoro; inoltre questa non è una buona unità di misura in quanto lascia intendere che maggiore è il numero di uomini impegnati nel lavoro e minore sarà il tempo impiegato: ovviamente non è così a causa della presenza di possibili compiti intrinsecamente non parallelizzabili e/o all’overhead di comunicazione necessario al crescere della dimensione del team di sviluppo.